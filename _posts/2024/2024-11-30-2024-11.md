---
author: "Ömer Serdar Ören"
title: "Kasım 2024"
date: "2024-11-30"
categories: 
  - "blog"
tags: 
  - "kasim"
  - "kasim-2024"
  - "notlar"
  - "seyir-defteri"
  - "yazilar"
cover-img: /assets/img/2024/11/pelikan-m805-dolma-kalem-ucu-ef-fountain-pen-nib-1.jpg
share-img: /assets/img/2024/11/pelikan-m805-dolma-kalem-ucu-ef-fountain-pen-nib-1.jpg
thumbnail-img: /assets/img/2024/11/pelikan-m805-dolma-kalem-ucu-ef-fountain-pen-nib-1.jpg
---

2024 yılının Kasım ayından kişisel notlar.

#### 2 Kasım 2024

- Bugün mobilkanal sitemi de bu siteye taşıyarak nihayet geçiş işlemini tamamladım. İnce ayarlar daha duruyor ama dağınık sitelerimi tek çatı altına taşıma işlemi şimdilik iyi gidiyor. Bu arada artık yeni yazılara yazmaya başlamam gerektiğini de düşünmeye başladım ve aylık tuttuğum notlarla geri döndüm. Görüntülü, sesli ve yazılı başka içerikler için de hazırlıklarım devam ediyor.
- Türkiye ve dünya gündemiyle eskisi kadar ilgilenmiyorum. Bu zamana kadar konuştum da ne oldu? Her şey daha kötüye nasıl gidebilir, yavaş çekimde izlemeye devam ediyoruz. Faranjit oldum ve son bir haftadır kendimde değilim, bir de aptal insanların gündemleriyle moralimi bozmaya niyetim yok.

#### 3 Kasım 2024

- Kendimi iyi hissediyorum. Ağrım yok, ateşim yok ama hâlâ öksürüyorum. Geçmiyor arkadaş. Nasıl bir öksürük bu!

#### 6 Kasım 2024

- Dün Abd’de seçim vardı. Trump ikinci defa başkan oldu. Piyasalar yine karıştı. Bakalım dünyayı neler bekliyor. Ama şurası bir gerçek ki, her geçen yıl bir öncekini aratıyor…

#### 8 Kasım 2024

- Hayatımda ilk defa dolma kalem aldım. Yaşlandıkça değişik değişik şeylere merak sarıyor insan demek ki. Platinum marka biri ucuz biri de orta segment iki tane dolma kalem aldım. İlk izlenim olarak neden daha önce hiç kullanmadım diye düşündüm. Yağ gibi akıyor. 2025 yılında düzenli notlar alma planlarım çerçevesinde bir yerden başlamak gerek diye düşündüm. Umarım bu kalemlerin motivasyonum üstünde olumlu etkisi olur.

#### 11 Kasım 2024

- Trump’ın ABD başkanlığına seçilmesiyle birlikte bitcoin ve türevleri uçuşa geçti. Parası olanlar durduğu yerde çok büyük paralar kazanıyor. Ha… bir de Trump’ın seçilmesi Elon Musk’a yaradı. Tesla hisseleri uçuşa geçti ve çooook büyük paralar kazanıyor. Özellikle 2020 yılında pandemiyle beraber ekonominin hiç bir değer olmadan, para basarak ve sadece algıyla sermaye sahiplerini zengin etmesi ne zaman son bulacak merak ediyorum. Özellikle gençler ve ‘bazı’ insanlar bu kolay paraya oldukça alıştı. İşler bir şekilde tersine döndüğünde (eğer dönerse) çok canlar yanabilir.
- Bu arada dolma kalem merakım hala devam ediyor. Mürekkepler, kartuşlar, not defterleri, kalem çantaları, dönüştürücüler derken hatırı sayılır bir miktar para harcadım. Şimdilik başka şeyler almadan birazda sahip olduklarımın tadını çıkarmayı planlıyorum.

#### 18 Kasım 2024

- Son bir kaç gündür yine yıllardır sorduğum soruların peşine düştüm. Nereden geldik, nereye diyoruz, gerçek nedir, görünenin ardında başka bir şey mı var ve bunun gibi tavşan deliği soruları. Her soruda 1 adım geri gittiğim sorular. Her sorduğumda gerçek daha da uzaklaştığımı hissediyorum. Belki de düşünerek değil, gerçeği keşfetmek için harekete geçmek gerekiyor. Nasıl bir hareket ve nereye doğru olduğu konusunda en akla yatkın cevaplar İslam’dan geliyor. Hikmet erenlerinden gelen bilgiler gerçeği görmemi sağlamasa da kokusunu hissetmemi sağlıyor. Yunus Emre’nin şiirleri bu yola girmeden önce de bende böyle bir şeye neden oluyordu, hala oluyor ama o kadar. Yetmiyor… Dünya hapishanesinde müebbette mahkum olmuş gibi hissediyorum kendimi.

#### 30 Kasım 2024

- Bu ay benim için dolma kalem ayı oldu. Bakalım bu hevesim ne kadar devam edecek.
- Alış veriş çılgınlığının yaşandığı bir başka Kasım ayı daha bitti. Artık sadece Türkiye’yi değil dünyayı daha kötü günlerin beklediğinden emin olarak.
