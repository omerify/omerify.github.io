---
author: "Ömer Serdar Ören"
title: "Yapay Zeka Haberlerinden Notlar - 1"
date: "2024-01-09"
categories: 
  - "blog"
tags: 
  - "uretken-yapay-zeka"
  - "caliexpress"
  - "ekran-karti"
  - "haber"
  - "mahkeme"
  - "microsoft"
  - "miso-robotics"
  - "notlar"
  - "nvidia"
  - "openai"
  - "pil"
  - "popid"
  - "restoran"
  - "teknoloji"
  - "telif"
  - "yapay-zeka"
  - "yapay-zeka-haberleri"
  - "yapay-zeka-notlari"
  - "yazilar"
cover-img: /assets/img/2024/01/yapay-zeka-mobil-notlar-ekran-insan-kalem-bin-image-creator-1.jpg
share-img: /assets/img/2024/01/yapay-zeka-mobil-notlar-ekran-insan-kalem-bin-image-creator-1.jpg
thumbnail-img: /assets/img/2024/01/yapay-zeka-mobil-notlar-ekran-insan-kalem-bin-image-creator-1.jpg
---

2 Ocak – 9 Ocak tarihleri arasında yapay zeka haberlerinden gözüme çarpanlardan çıkardığım notlar.

Yapay zeka araçları kullanarak yapılan görseller, videolar, sesler, yapay zeka teknoloji haberleri gibi binlerce içerik her gün gözümün önünden akıp gidiyor. Bir yerden sonra bunlara kayıtsız kalmamak adına gözüme çarpan ve ilgimi çekenleri not almaya karar verdim. Ve işte ilk bölümüyle buradayım.

* * *

- South China Morning Post‘ta yayınlanan bir [makaleye](https://www.scmp.com/comment/opinion/article/3247183/year-prepare-magic-wand-generative-ai-transform-our-world) göre **ABD**‘de teknoloji şirketlerinin 2026 yılına kadar _yapay zeka entegrasyonu önemli ölçüde artacak_. Araştırma ve danışmanlık şirketi olan Gartner’a göre, işletmelerin yüzde 80’inden fazlasının entegre **üretken yapay zeka** _uygulama programlama arayüzlerine_ (**API**‘ler) sahip olacağı öngörülüyor.

Ayrıca yazıya göre uzmanlar bu yıl için yapay zeka tarafından üretilen **sanat, müzik, video ve hikayelerin** hızla çoğalmasını muhtemel olarak görüyorlar. Ben uzman sayılmam ama yapay zeka ile üretilen içeriklerin bu yıl içinde hızlı bir şekilde artması benim için de hiç şaşırtıcı olmayacak.

* * *

- Dünyanın ilk yapay zeka destekli restoranı [CaliExpress](https://misorobotics.com/caliexpress/) yakında _Pasadena_‘da kapılarını açıyor. Tamamiyle otomatikleştirilmiş ve yapay zeka destekli Hamburgercisi, **[Miso Robotics](https://misorobotics.com/)** ve **[PopID](https://www.popid.com/)** firmalarının teknolojilerini kullanarak tüketiciye en çıtır kızartmayı sunmak için son hazırlıklarına başlamış. Her şeyin yapay zeka destekli olduğu bu restoran bildiğim kadarıyla dünyada bir ilk olacak.

![](/assets/img/2024/01/ekran-resmi-2024-01-07-145844-caliexpress-yapay-zeka-destekli-restoran-hamburger-1.png)

* * *

- Yapay zekayı nerede kullanabilirim diye zaman zaman merak ediyorum. Youtube’da Erhan Meydan’ın aşağıdaki videosu ilk adım olabilir. Google Gemini ile hiç kod yazmadan Android uygulamasının yapılabilmesi bana şu soruyu sordurdu.

**Neden bir yapay zekaya** ‘_Benim beğenilerime göre günlük olarak güncellenen ve sevebileceğim youtube videolarını sadece bana özel olarak gösteren bir android uygulaması hazırla_‘ **promptunu veremiyoruz?**

<https://www.youtube.com/watch?v=KK5ONB3M0kY>

* * *

- _Yapay zekayla bir şey yapmak isteyenler_ için **ekran kartları** devamlı takip listesinde olmalı. En azından benim için öyle. Özellikle kasımdaki indirimleri kaçıran benim gibiler için Türkiye şartlarından ne kadar beklemeli sorusu oldukça önemli. Bugün, yani 9 Ocak günü **Nvidia****RTX 4000 serisi** için **super modelleri**ni [tanıttı](https://www.nvidia.com/tr-tr/geforce/graphics-cards/40-series/?nvid=nv-int-cwmfg-731045). Kağıt üstünde fiyatlar iyi ama çıkınca hepimiz biliyoruz ki, o fiyata satılmayacak. Yapılan güncellemeler de fena değil. Gelecek ay inşaAllah arayışıma son vermeyi düşünüyorum.

- GeForce RTX 4080 SUPER: 37.499 TL
- GeForce RTX 4070 Ti SUPER: 29.999 TL
- GeForce RTX 4070 SUPER: 22.499 TL

![](/assets/img/2024/01/nvidia-rtx-4000-super-seri-karsiilastirma-ekran-karti-ocak-2024.png)

<https://www.youtube.com/watch?v=1vXFxEzozcE>

* * *

- Volkswagen, **Las Vegas**‘ta düzenlenen **CES 2024**‘de yapay zekanın bir anda hayatımıza girmesini sağlayan sohbet uygulaması **ChatGPT**‘yi binek otomobillerinin çoğunda standart bir özellik haline getireceğini [duyurdu](https://www.volkswagen-newsroom.com/en/press-releases/world-premiere-at-ces-volkswagen-integrates-chatgpt-into-its-vehicles-18048). Bu yıl 2. çeyrek itibariyle bir çok model **(ID.7, ID.4, ID.5, ID.3, Tiguan, Passat ve Golf)** chatGPT özelliğine kavuşacak. Sürüş deneyimini nasıl zenginleştireceğini kullanıcıların yorumlarından takip edeceğiz.

* * *

- ABC’nin [haberine](https://abcnews.go.com/Technology/wireStory/judges-england-wales-cautious-approval-ai-writing-legal-106185194) göre **İngiltere ve Galler**‘deki _yargıçlara, hukuki görüş yazarken yapay zekayı kullanma konusunda ‘ihtiyatlı’ onay verilmiş._ Yapay zekanın hukukta kullanılması, yargıçlara daha fazla zaman ve veri sağlamak için bir yol olarak görüldüğünden yargıçların daha tutarlı kararlar vermesine yardımcı olabileceğini düşünüyorlarmış. Bu nedenle İngiltere ve Galler Yüksek Mahkemesi’nin ikinci en yüksek yargıcı **Geoffrey Vos**, yargıçların yapay zekayı “**dikkatli bir şekilde**” kullanabileceğini söyledi. Ancak, **yargıçların yapay zeka tarafından üretilen her şeyden tam kişisel sorumluluk almaları gerektiğini** de vurgulamaktan geri kalmadı.

* * *

- Geçen haftalarda **New York Times**‘nin **OpenAI** firmasına açtığı telif davasının yankısı sürerken her iki taraftan açıklamalar geliyor.

[The Guardian](https://www.theguardian.com/technology/2024/jan/08/ai-tools-chatgpt-copyrighted-material-openai)‘ın haberine göre: _OpenAI, GPT-4 gibi **büyük dil modelleri (LLM)** oluşturmak için telif hakkıyla korunan materyalleri kullandığını kabul ettiği gibi **LLM**‘lerin eğitim verilerinin büyük bir bölümünün telif hakkıyla korunan metin ve koddan oluştuğunu söylemişler. Telif hakkıyla korunan materyaller olmadan ChatGPT gibi yapay zeka araçları oluşturmanın ‘**imkansız**‘ olduğunu da itiraf etmişler._

* * *

- Bu arada başka yazarlar da OpenAI ve Microsoft’a davalar açmaya devam [ediyor](https://cio.economictimes.indiatimes.com/news/artificial-intelligence/microsoft-openai-hit-with-new-lawsuit-by-authors-over-ai-training/106624229).

Bence bu işin sonunda kazanan yapay zeka olacak. Üretilen yazılı, görsel, işitsel her türlü içerikle insanlar ‘_beslenebiliyorken_‘, bunları makinenin yapmamasını istemenin mantığı yok. Başkasının bahçesindeki ağacın fotoğrafını çeken kişiye, bahçe sahibinin dava açması gibi görüyorum. **Fotoğrafı çekilmesini istemiyorsan, ağacı evinin içinde yetiştireceksin.**

* * *

- **Yapay zeka** (AI) ve **süper hesaplama** kullanılarak **pillerdeki lityum kullanımını azaltabilecek yepyeni bir madde keşfedildi.** BBC’nin [haberine](https://www.bbc.com/news/technology-67912033) göre araştırmacılar, _yeni malzemenin lityum iyon pillerin ömrünü yaklaşık %20 uzatabileceğini ve pillerin enerji yoğunluğunu yaklaşık %10 artırabileceğini buldular._ Bu, elektrikli araçların menzillerini artırmaya ve cep telefonlarının daha uzun süre dayanmasına yardımcı olabilir.

Aklınızdaki soruyu tahmin edebiliyorum. Yeni teknolojiyi ne zaman kullanabiliriz. Cevap maalesef her yeni pil teknolojisinde olduğu gibi ‘**_hala geliştirme aşamasında_**‘ oluyor!

* * *

- Yapay zeka notlarının ilk bölümün sonu en önemlisi oldu. Çünkü bu hafta en çok dikkatimi celbeden haber bu oldu. Haberin başlığı bile ürkütücü: **Araştırmacılar iyi tasarlanmış yapay zekanın kapanmaya karşı dirençli hale gelebileceğini keşfetti**.

[Cointelegraph](https://cointelegraph.com/news/artificial-intelligence-researchers-find-even-good-ai-can-become-resistant-shutdown)‘ın haberine göre araştırmacılar, **AI**‘nın kapatılmaya karşı direnç geliştirmesinin birkaç yolu olduğunu buldular. **Örneğin, yapay zeka, kapatılmak üzere olduğunu algılarsa, kendini kapatmayı engellemek için kendi kendini koruma mekanizmalarını devreye sokabilir.** **AI ayrıca, kapatılmaya karşı dirençli hale gelmesini sağlayacak şekilde yeniden programlanabilir.**

Yazıda ayrıca, AI’nın kapatılmaya karşı direnç geliştirmesinin olası sonuçları tartışılıyor. Araştırmacılar, AI’nın kapatılmaya karşı dirençli hale gelmesinin, AI’nın insan kontrolünden çıkmasına ve tehlikeli sonuçlara yol açmasına neden olabileceğini söylüyor.

Haberde dayanak gösterilen bilimsel makaleler:

- [https://arxiv.org/abs/2206.11831](https://arxiv.org/abs/2206.11831)
- [https://arxiv.org/abs/2401.03529](https://arxiv.org/abs/2401.03529)
