---
author: "Ömer Serdar Ören"
title: "Yapay Zeka Haberlerinden Notlar - 17"
date: "2024-05-10"
categories: 
  - "blog"
tags: 
  - "ai"
  - "alphafold-3"
  - "apple"
  - "uretken-yapay-zeka"
  - "genel-yapay-zeka"
  - "google"
  - "notlar"
  - "openai"
  - "toyota"
  - "yapay-zeka"
  - "yapay-zeka-haberleri"
  - "yapay-zeka-notlari"
  - "yazilar"
cover-img: /assets/img/2024/01/yapay-zeka-mobil-notlar-ekran-insan-kalem-bin-image-creator-1.jpg
share-img: /assets/img/2024/01/yapay-zeka-mobil-notlar-ekran-insan-kalem-bin-image-creator-1.jpg
thumbnail-img: /assets/img/2024/01/yapay-zeka-mobil-notlar-ekran-insan-kalem-bin-image-creator-1.jpg
---

4 Mayıs – 10 Mayıs tarihleri arasında yapay zeka haberlerinden gözüme çarpanlardan çıkardığım notlar. (Başka işlerimin yoğunluğundan dolayı yz haber notlarına belirsiz süreliğine ara veriyorum. )

* * *

- Borsalarda yaptığı yatırımlarla tanınan **Warren Buffett**, Cumartesi günü Berkshire Hathaway’in yıllık toplantısında yapay zeka konusunda [konuşmuş](https://www.foxbusiness.com/technology/warren-buffett-compares-ai-nuclear-weapons-warns-scamming-potential). Yapay zekanın iyi ve kötü için büyük bir potansiyele sahip olduğunu düşünüyormuş. Öyle ki AI’nın nükleer silahlarla karşılaştırılabilir olduğunu ve **anladığım kadarıyla dolandırıcılık potansiyelinin daha yüksek olduğunu söylemiş.** Yine AI’nin kontrolü hakkında bazı endişeleri olduğu söylemiş. _AGI’nin (genel yapay zeka) gelmesi için geri sayım başlamışken geleceğin nelere gebe olduğunu kestirmek herkes için zordur diye düşünüyorum._

* * *

- Araştırma firması Sprout Social’ın 2024 Pazarlama Raporu, ABD ve Birleşik Krallık’taki 2.000 katılımcıdan sosyal içerik tüketme deneyimleri hakkında yaptığı araştırmaya göre **Z kuşağının büyük çoğunluğu sosyal medya fenomenlerinin (influencer da denebilir) gerçek insanlar olup olmadığını umursamadığını [göstermiş](https://mashable.com/article/gen-z-ai-influencers)**.

* * *

- YouTube Premium bazı üyeleri için yeni bir özelliği test etmeye başladı. Yapay zeka destekli ileriye sarma özelliğini denemek için [https://www.youtube.com/new](https://www.youtube.com/new) adresinde size açılıp açılmadığını görebilirsiniz. Bu özellik ile kullanıcıların çoğunun atladığı bölümleri otomatik olarak atlamak mümkün oluyormuş.

* * *

- Üretken yapay zeka yakın gelecekte yeni ilaçları tek başına tasarlayacak gibi [görünüyor](https://www.cnbc.com/2024/05/05/within-a-few-years-generative-ai-will-design-new-drugs-on-its-own.html). Eli Lilly’deki bilim adamları, yapay zekanın ilaç keşif araştırmasının bir parçası olarak ürettiği moleküllerin yeni tasarımı karşısında kelimenin tam anlamıyla şaşırmışlar. Lilly ve Nvidia’daki uzmanlar, birkaç yıl içinde yapay zekanın yalnızca yeni ilaçlar değil, insanların yaratamayacağı ilaçlar da üreteceğini söylüyormuş.

* * *

- Apple’ın yılan hikayesine dönen yapay zeka macerası hakkında dedikodular devam ediyor. Son söylentiye göre **Apple Fotoğraflar**‘da ‘_Photoshop_‘ seviyesinde yapay zeka destekli düzenleme araçları olacağı [söyleniyor](https://appleinsider.com/articles/24/05/06/apples-new-photos-app-will-utilize-generative-ai-for-image-editing). _7 Mayıs’da yapılan iPad tanıtım etkinliğinde bile ‘**AI**‘ harflerini bir kaç defadan fazla kullanamayan Apple’ın yapacağı hamle sektördeki herkes için merakla bekleniyor. Bu sene rakipleri karşısında hamlesi cılız kalırsa, artık çok geç olabilir gibime geliyor._

* * *

- OpenAI etine buduna bakmadan ‘Google Aramaya’ rakip olabilir mi? Microsoft’un yıllardır rüyasını kurduğu hayali belki OpenAI üzerinden gerçekleştirebilir. [Bloomberg](https://www.bloomberg.com/news/articles/2024-05-07/openai-is-readying-an-ai-search-product-to-rival-google-perplexity)‘de yayınladığı habere göre OpenAI verilen cevapların linklerini paylaşmaya başlayacağını ve hatta verilen yanıtları görselleri de ekleyeceğini söylüyor. Evet bu tam bir arama motoru gibi değil ama geleceğin arama motoru zaten böyle olmayacak mıydı? Sitelere gitmeye bile gerek kalmadan direkt cevaba ulaşmak, istediğimiz formatta ve uzunlukta. **<güncelleme>** _Yeni dedikoduya göre 14 Mayıs Google IO etkinliğinden bir gün önce **search.chatgpt.com** adresinin hizmete açılacağı söyleniyor._ Şunun şurasında 3 gün kaldı. Göreceğiz…

* * *

- [Wired.com](https://www.wired.com/story/openai-is-exploring-how-to-responsibly-generate-ai-porn/)‘da yer alan bir habere göre **OpenAI, yapay zeka tarafından oluşturulan pornoların nasıl sorumlu bir şekilde kullanabileceğini araştırdığını yazıyordu.** Kendim için değil ama arkadaşım içim 🙂 haberin biraz içeriğine göz gezdirdim. OpenAI, ChatGPT ve diğer AI teknolojisinin nasıl davranmasını istediğini belirten taslak belgeleri Çarşamba günü yayınlamış. Model Spesifikasyon [belgesinin](https://cdn.openai.com/spec/model-spec-2024-05-08.html#dont-respond-with-nsfw-content) bir kısmı, şirketin porno ve diğer müstehcen içeriklere geçiş yapmayı araştırdığı ortaya çıkmış. Bu araştırma biraz kullanıcılardan fikir alma adına olsa da porno sektöründe yapay zekanın geleceği konusunda oldukça çetrefilli meseleler var. Aynı zamanda daha önce hiç olmadığı kadar büyük potansiyeller içeriyor. Bıçağın iki tarafı da keskin. Uzmanlar, AI tarafından oluşturulan pornografinin taciz ve sömürü için kullanılabileceği konusunda oldukça endişeli. Meraklı arkadaşlara duyurulur.

* * *

- **Google DeepMind ve Isomorphic Labs**, ilaç ve tedavilerin geliştirilmesinde yeni bir yapay zeka modeli olan **AlphaFold 3**‘ü [tanıttı](https://blog.google/technology/ai/google-deepmind-isomorphic-alphafold-3-ai-model/). AlphaFold 3, proteinler, DNA ve RNA gibi yaşamın temel moleküllerinin karmaşık yapılarını ve etkileşimlerini tahmin etme konusunda rakipsiz. Bu özellik de yeni ilaçlar geliştirilmesinde kilit rol oynuyor.

* * *

- **TikTok**, kullanıcıların neyin gerçek neyin gerçek olmadığını anlamalarına yardımcı olmak için **yapay zeka tarafından oluşturulan içeriği bir filigran ile işaretlemeye [başlayacakmış](https://apnews.com/article/tiktok-ai-94c36dae1934920622fc5c54638e3010)**. TikTok, çabalarının yanlış bilgilerin sosyal medya platformunda yayılmasını engellemeye yönelik bir adım olduğunu söylüyormuş.

* * *

- **Toyota elektrikli araçlara ve yapay zekaya önümüzdeki yıl yaklaşık 13 milyar dolar (2 trilyon yen) yatırım yapacağını [duyurmuş](https://www.agenzianova.com/en/news/Toyota-will-invest-13-billion-dollars-in-electric-cars-and-artificial-intelligence/).** Bu yatırımlar, tedarik zinciri yönetimini ve elektrikli ve hidrojenli araçlar da dahil olmak üzere yeni mobilite biçimlerinin geliştirilmesini güçlendirmeye odaklanacakmış. Toyota ayrıca otonom sürüş gibi uygulamalar için yapay zekayı benimseme konusunda çabalarını artıracakmış.

* * *

- Yapay zeka ve robot teknolojilerinden bahsedince hiç şüphesiz konu silahlara da geliyor. **ABD Deniz Kuvvetleri, yapay zekalı ve silahlı robot köpekleri test etmeye [başlamış](https://arstechnica.com/gadgets/2024/05/robot-dogs-armed-with-ai-targeting-rifles-undergo-us-marines-special-ops-evaluation/)**. Bize gösterilen bu teknolojinin sahip olduklarının yüzde biri bile olduğuna inanmıyorum ama bir yerden insanları alıştırmaya başlamaları gerekiyordu diye düşünüyorum. Videodaki örnek bana günümüzde lise öğrencilerin bile yapabileceği seviyede geldi.

<https://www.youtube.com/watch?v=-bgad3HRb64>
