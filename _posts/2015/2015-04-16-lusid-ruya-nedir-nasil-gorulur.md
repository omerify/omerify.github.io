---
author: "Ömer Serdar Ören"
title: "Lüsid Rüya Nedir? Nasıl Görülür?"
date: "2015-04-16"
categories: 
  - "blog"
tags: 
  - "berrak-ruya"
  - "lusid-ruya"
  - "ruya"
  - "seffaf-ruya"
  - "uyku"
  - "yazilar"
cover-img: /assets/img/2015/04/yastik-yatak-nevresim-uyku.jpg
share-img: /assets/img/2015/04/yastik-yatak-nevresim-uyku.jpg
thumbnail-img: /assets/img/2015/04/yastik-yatak-nevresim-uyku.jpg
---

## Lüsid Rüya Nedir?

Yıllar önce Türkçe adı konusunda fikir birliğine varılamamış rüya teknikleri hakkında bir kitap okumuştum. Kimileri **lüsid rüya**, **şeffaf rüya ya da** **berrak rüya** derken kimileri ise ingilizcedeki kullanımı olan ‘**lucid dream**’ terimini kullanmayı tercih ediyor. Bence en güzel Türkçe karşılığı **açık rüya**. Ama burada bilinirliği nedeniyle ‘**_lüsid rüya_**’ tabirini kullanacağım.

İsim konusuna karar verdiğimize göre ne olduğu hakkında konuşabiliriz. En basit tanımlaması: ¨**_Gördüğünüz bir rüyanın, rüya olduğunun farkında olduğunuz rüya türüdür._**¨ Diğer bir değişle, düşünebileceğiniz ve hayal edebileceğiniz her şeyi bilinçli olarak yapabileceğiniz rüya türü. Her ne kadar rüyanın tamamını kontrol edebilme ve bunu sürdürebilme işi yoğun çalışma gerektirsede.

Arkadaşlarıma sorduğumda hemen hemen herkes daha önce deneyimlemiş. Özellikle çocukken yıllarında. Çocukken bende deneyimlediğimi hatırlıyorum ve lüsid rüya hakkında o kitabı okurken bir kere daha lüsid rüya görmüşlüğüm oldu.

## Rüyaların Dini Yönü

Konunun detaylarına geçmeden önce ¨Neden lüsid rüya?¨ sorusunu sorabilirsiniz. Ben rüyaları sadece ¨[rüya](http://www.sorularlaislamiyet.com/article/1776/ruya.html)¨ olarak görmüyorum. Rüyalar [solucan deliği](http://tr.wikipedia.org/wiki/Solucandeli%C4%9Fi) gibi kestirme yol, bilinmeze ve gerçeğe açılan kapı, sonsuz olasılıklar dünyası, mü’min için [nübüvetten bir cüzdür](http://www.sorularlaislamiyet.com/article/10623/mu-minin-ruyasi-nubuvvetin-kirk-cuzunden-bir-cuzdur-bu-ruya-anlatilmadigi-muddetce-bir-kusun-ayaginda-takili-vaziyette-durur-anlatilacak-olursa-hemen-duser-bu-hadisi-aciklar-misiniz.html). Peygamber Efendimiz Muhammed’in (sallallâhu aleyhi ve sellem) buyurduğu gibi ¨Uyku ölümün kardeşidir.¨ Zümer suresinin 42. Ayeti kerimesine göre vefat, hem uyku hem de ölümü ifade etmektedir. Kur’an ve Sünnet’e göre, bu ikisi arasında büyük bir ilişki vardır. Uyku ölümün bir benzeridir. Diğer bir ifadeyle uyku küçük ölüm demektir. Allah Teala şöyle buyuruyor.

اللَّهُ يَتَوَفَّى الْأَنفُسَ حِينَ مَوْتِهَا وَالَّتِي لَمْ تَمُتْ فِي مَنَامِهَا فَيُمْسِكُ الَّتِي قَضَى عَلَيْهَا الْمَوْتَ وَيُرْسِلُ الْأُخْرَى إِلَى أَجَلٍ مُسَمًّى إِنَّ فِي ذَلِكَ لَآيَاتٍ لِّقَوْمٍ يَتَفَكَّرُونَ

“**_Allâh, ölmekte olan canları alır, ölmeyenleri de uykularında (ruhlarını bedenlerinden alıp kendilerinden geçirir); sonra ölümüne hükmettiğini yanında tutar, ötekilerini de belli bir süreye kadar salıverir. Şüphesiz bunda düşünen bir toplum için ibretler vardır._**”  
Ayete göre hem uyuyup uyananın, hem de ölenin ruhu alınır ama, ölümüne hükmedilmiş olanın ruhu tutulur. Ölümüne hükmedilmemiş olana gelince, her uykuya geçişte ruhu alınır, uyanınca kendisine iade edilir.

Tefsir alimi ya da Kur’an uzmanı değilim fakat bu benim konu hakkında düşünmemi engellemiyor. Çünkü ayet-i kerimede hitap direkt olarak bize yapılıyor. **Sadece hocalara değil**. Bu noktada haddimi biliyorum. Allah’ın ayetlerini anlama ve değerlendirmede aczimi itiraf ediyor ve yardımını niyaz ediyorum. Yanlış anlamalardan ve şeytani düşüncelerden de Allah’a sığınıyorum.

## Yaşantımızla Rüyalar arasındaki bağlantı

Rüyaların en önemli özelliklerinden biri de günlük yaşantımızda alışkanlık haline gelmiş düşünce, davranış veya alışkanlıkların rüyalar içinde yer buluyor olması. Rüyalarımızda genelde yaşadığımız yeri, taşındığımız evi, aile ve akrabaları gördüğümüz gibi davranış biçimlerimizi de sık sık tekrar ederiz. İşte lüsid rüya görmemizin kapısını açacak anahtarlardan biri günlük yaşantımız.

## Nasıl Lüsid Rüya Görürüz ve Teknikler

Lüsid rüya görmek için birinci ve olmazsa olmaz ilk kural bir **_rüya günlüğü_** tutmak. Uykudan kalkınca hatırladığımız herşeyi hemen kağıda dökmemiz gerekiyor. Çünkü sadece bir kaç saniye rüyanızın yarısını unutabilirsiniz. Bunun için rüya günlüğünü yazmanız gereken en iyi zaman gözlerinizi ilk açtığınız zamandır. Ayrıca rüya günlüğü tutmak bilincinizin ve bilinçaltınızın dikkatini rüyalarınıza vereceği için ilk bir kaç günden sonra ne kadar çok rüya hatırladığınıza şaşacaksınız. Hatta zaman zaman o kadar çok ayrıntıyı hatırlayacaksınız ki, yazmaya bile üşenebilirsiniz 🙂

İkincisi ise lüsid rüyanın kapısını açacak olan kural. Günlük alışkanlıklarımızı rüyalarımızda tekrarlama durumumuzu kullanacağız ve her gün en azından uyanık kaldığımız her saat için kendimize şu soruyu soracağız: **Şu an da rüyada mıyım?** Ve bu sorunun cevabı için çaba sarfeteceğiz. Mesala uçmayı deneyebiliriz, ya da saatimize bakıp aradan belli bir zaman geçttikten sonra tekrar bakarak zaman kayması yaşadığımızı kontrol edebiliriz. Bulunduğumuz yere nasıl geldiğimizi düşünebilir, kendimizimi çimdikleyebilir, etrafımızda olanların normal olup olmadığını kontrol edebiliriz. Buradaki önemli nokta rüya da olup olmadığımız hakkında ciddi ciddi düşünmek ve sonunda ‘**Rüyadayım!**’ ya da ‘**Rüyada değilim!**’ gibi net bir sonuca ulaşmaktır.

Lüsid rüya görmek için bu iki alıştırmayı her gün düzenli olarak yapmanın sonuca ulaştıracağını düşünüyorum. Kendi denememde yaklaşık 10 gün sonra lüsid rüyamı görmüştüm. Fakat herkes için bu süre farklıdır. Eğer bir ay süre ile başaramazsanız bir hafta kadar ara vermek işe yarayabilir.

İlk lüsid rüya deneyiminizde büyük ihtimalle fazla lüsid durumda kalmadan rüyada çıkabileceğinizi ya da başka normal bir rüyaya geçebileceğinizi unutmayın. Alıştırmayla bu durumun hakkından gelebileceksiniz.
