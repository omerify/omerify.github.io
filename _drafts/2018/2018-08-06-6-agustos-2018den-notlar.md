---
title: 6 Ağustos 2018’den Notlar
date: 2018-08-06T15:30:36+03:00
author: omerify
layout: post
permalink: /2018/08/06/6-agustos-2018den-notlar/
categories:
  - Blog
tags:
  - notlar
  - seyir-defteri
---

* **Erdoğan’ın yastık altındaki dolar ve altınları çıkarın çağrısından bir kaç gün sonra dolar 5.15 TL’yi gördü, geçti, kim bilir nereye gidiyor…** Sürekli ekonomik bir savaşta olduğumuza değinen bir ülkenin Cumhurbaşkanı, milletin yastık altındaki dolar ve altınlarına adeta göz dikti. Yanlış hatırlamıyorsam dolar **3.0 TL**, **3.5 TL** ve **4.0 TL** olduğunda da aynı çağrıları yapan Erdoğan, ‘kur balonunu söndüreceğiz’ demişti. Dolar **5.0 TL**‘yi de geçti. Demek ki, bunun çözümü dolar, altın bozdurmak değil. Ekonomiden pek anlamıyorum ama, belki bunun çözümü üretimi teşvik etmek olabilir mi? Uzun vadede düşünürsek, katma değerli ürünler için yeni nesli şimdiden eğitmeye başlamak, mesela her mahallede **gelecek atölyeleri** kurup, gençlere keşfetme ve geleceği değiştirme içgüdüsü aşılamak olabilir mi? Raspberry Pi gibi nispeten ucuz (bizde bu bile ucuz değil) bilgisayarları çocuklara bedava dağıtmak olabilir mi? İçlerinden bir tanesi bir marka çıkarsa, harcanan tüm parayı ülkeye kazandırabilir.

* Dolar kuru nedeniyle, bir kaç ay önce belki fiyatı düşer diye istek listesine attığım bir kulaklığı bile almak artık mantık sınırlarında değil. 3 ay önce pahalı diye ekran kartı olmadan amd apu’lu sistem toplamıştım. Şimdi bakıyorum da iyi ki almışım, çünkü bu fiyatlara bilgisayar alınmaz. Zaten seçkin hükümetimiz elektronik ürünlere vergi koyma ve taksit sayısını azaltmak için elinden geleni ardına koymuyor. Tamam kabul ediyorum benden bir halt olmaz ama merak ediyorum, bugünün teknolojisine ulaşmakta bile zorlanan genç nesil, geleceğin teknolojisini nasıl şekillendirecek. Neyse siz bugün için cari açığı kapatın, eğer yanlışsanız bizi yönetenler olarak yarınımızın gölgesi ancak size müstehab.