---
author: "Ömer Serdar Ören"
title: "Mayıs 2022"
date: "2022-05-31"
categories: 
  - "blog"
tags: 
  - "mayis"
  - "mayis-2022"
  - "notlar"
  - "seyir-defteri"
  - "yazilar"
cover-img: /assets/img/2022/05/ilk-blender-tasarimim-sandalye-30.05.2022-1024x575-1.png
share-img: /assets/img/2022/05/ilk-blender-tasarimim-sandalye-30.05.2022-1024x575-1.png
thumbnail-img: /assets/img/2022/05/ilk-blender-tasarimim-sandalye-30.05.2022-1024x575-1.png
---

2022 yılının Mayıs ayından kişisel notlar.

#### 5 Mayıs 2022

- Bugün avrupa yakasına geçtim ve gördüğüm manzara tüyler ürpertici. Eminönü – Çemberlitaş arası Türk’ten çok yabancı vardı. Hatta o kadar çoktular ki, yer yer kelimenin tam anlamıyla adım atacak yer yoktu.

#### 9 Mayıs 2022

- Bugün dolar 21.12.2021’den beri ilk defa 15 TL’nin üstüne çıktı. Yani tüm çabalara rağmen sadece 5 ay idare edebildiler. Tabi bu arada milletin ne kadarlık emeği ve geleceğinin içinden geçtikleri meçhul. Neyse… Böyle saça böyle tarak!

#### 14 Mayıs 2022

- Dün yeni bir MacBook Pro laptop aldım. Daha önceki MacBook Air deneyimimden oldukça memnundum ve artık yavaşlayan Air yerine M2 işlemciyi beklemeden M1 Pro işlemcili 14 inçlik Pro’ya geçmeye karar verdim. Oldukça pahalı olsa da kullanım deneyimi olarak pişman olacağımı zannetmiyorum. Dolar kurunu göz önüne aldığımda eylül ayında çıkması muhtemel yeni işlemcili MacBook’ları bekleyemeye gözüm kesmedi. Bu arada MacBook Pro yine bana ‘Adamlar yapmış amk’ dedirtmeyi başardı. 4GB ram ve 128GB ssd’li 2013 model MacBook Air laptopu neredeyse 10 sene sonra hala sorunsuz kullanabilmek Apple’ın bu işi iyi yaptığını gösteriyor.

#### 18 Mayıs 2022

- Twitter’ı satın aldım dedikten sonra çamura yatan Elon Musk, bugünlerde ilginç tweetler atmaya başladı. Geçenlerde esrarengiz bir şekilde ölürsem sizi tanımak güzeldi gibi bir tweet atmıştı. Bugünde ABD’de demokratlardan, cumhuriyetçilere U dönüşünün güzellemesini yapmış. Hakikaten ilginç günlerden geçiyoruz. İki seçenek var: Bazı nedenlerden ötürü korku dağları sarmış ya da yeni bir manipülasyonun peşinde. Merakla gelişmeleri seyrediyorum. <https://twitter.com/elonmusk/status/1526997132858822658>

#### 22 Mayıs 2022

- Geçen günlerde iCloud+ kullanmaya başladım. Aylık 6,5 tl ve 5 tane özel domainden 3 adete kadar mail eklemeye izin veriyor. Ayrıca 50gb drive alanı da çabası. Gerçekten çok iyi fiyat. Kurumsal alanda desteği yok ama kişisel veya küçük firmalar için neredeyse bedava bir hizmet. Benim gibi biri için tam da aradığım şey diyebilirim. Tabi bununla birlikte rafta duran 7 senelik iphone 6s’mi tekrar kullanmaya başladım. Eski iPhone’nun hala rahatlıkla kullanılabiliyor olması uzun vadede aslında çokta kötü bir yatırım olmadığını düşündürüyor. Bununla birlikte bir kaç ay denedikten sonra yeni iPhone almak gibi bir düşünce hasıl oldu. Her şeyin fiyatı olanca hızıyla artmaya devam ederken nasıl olacak bu işler göreceğiz. Bu arada 2021 MacBook Pro’nun yanında 2013 MacBook Air’i de hala sorunsuz kullanmakta olduğumu hatırlamakta fayda var. Bu derecede bir uzun ömürlülük gerçekten takdire şayan. Apple ürünlerinin ekonomik ömrünün 10 sene olduğunu düşünerek fiyatları değerlendirirsek firmaya fiyat konusunda bazen haksızlık yapıldığını söylemek yanlış olmaz. Gerçi Türkiye şartlarında vergiler, firmanın fiyatlarını çok fazla şişiriyor. Bugün itibariyle iPhone 13 Pro’nun 256 GB’lik modeli 26799 TL ve bunun içinde 11314 TL’si ‘vergi’.
- Son günlerde Blender 3d tasarım programını öğrenmek gibi sevdaya kapıldım. Ufaktan 3d ürün modelleme, tasarım gibi konuları öğrenmek istiyorum ama ciddi bir mesai ayıracak zaman konusu biraz sıkıntılı. Okul zamanında olduğu gibi takvimime haftalık programlar hazırlayarak disiplin geliştirmem gerekiyor. Ve bu oldukça zor geliyor.
- Son aylarda getir yemek çok reklam yapıyor. Daha önceki tecrübelerime dayanarak aynı restoranların getir yemek ve yemeksepeti fiyatlarını karşılaştırdım. Getir’de 20 TL indirim dedikleri restoranlarda fiyatları şişirip indirim var diyorlar. Yani önce bindirim sonra indirim. Asıl merakımı celbeden şey ise kimsenin bir şey söylememesi. Bu kadar da tatlı su kurnazlığı kaldıramıyorum.

#### 24 Mayıs 2022

- FB başkanı Ali Koç dün beyaztv’de rasim ozan’ın içinden geçmiş.
- Kılıçdaroğlu bugün akşam 10’da tayyibin kaçış planını ifşa edeceğini söylemiş. Merakla bekliyorum. <https://twitter.com/kilicdarogluk/status/1529092856106950660>

#### 30 Mayıs 2022

- Son bir kaç gündür blender 3d tasarım programıyla ilgileniyorum. Çok fazla kısayol tuşu ve çok fazla bilinmesi gereken şey var. Çok zor değil gibi ama aynı zamanda çok zor gibi. Bu arada ilk tasarımımı da yapmış oldum: Dünyanın en rahatsız sandalyesi.

![](/assets/img/2022/05/ilk-blender-tasarimim-sandalye-30.05.2022-1024x575-1.png)

- Gündemde erken seçim iddiaları var. 6 Kasım diyorlar. Hükümetinde ağustos ayında zam, maaşlarda iyileştirme ve süper bono gibi çalışmaları olduğu söyleniyor. Eğer zam ve süper bono saçmalaması doğruysa 3 ay içinde seçim olması oldukça mantıklı. Zaten tüm bunlardan sonra ekonomi çökeceği için seçimi kaybederlerse kazananın elinde patlar, kazanırlarsa (ki böyle bir seçenek bence yok) bir hal çaresine bakarız diye düşünmüş olabilirler.
- Bugünlerde herkes fırsatlardan, zengin olmaktan ve parayı değerlendirmenin yollarından söz ediyor. Enflasyon bu kadar artmışken paralarını değerlendirmeye çalışmalarını anlıyorum ama çoğu insan fırsatçılık peşinde. Hükümetin aptalca politikaları nedeniyle özellikle devlet bankalarının verdiği bedava kredilerin faturaları halkın üstüne yüklenirken, kimsede pişmanlık emaresi görmüyorum. Hatta tam tersine kredi almadığı için pişmanlık duyan insanlar dolu… Zenginin daha çok zengin fakirin daha fakir olduğu bu düzende mazlumun ahının bedeli yakındır diye düşünüyorum. Ne kadar yakın bilmiyorum ama korkuyorum…

#### 31 Mayıs 2022

- Dün bir tasarım vardı bugün de bir tasarım çıktı. Çay bardağına benzeyen şeyle uğraştım bugün. Henüz render almayı bilmediğim için screenshot ile çalışmalarımı kaydetmeye devam ediyorum. Öğrenmek için kendimi oldukça zorluyorum bakalım nereye kadar devam edebileceğim.

![](/assets/img/2022/05/ikinci-blender-tasarimim-cay-bardagi-31.05.2022-1024x607-1.jpg)

- Bir başka ayın daha sonuna geldik. Diğer bir deyişle; her geçen ayın bir öncekini mumla arattığı serüvenler dizisinden bir başka bölüm daha bitti. Bir sonraki ayın bitmemesi dileğiyle…
