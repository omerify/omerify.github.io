---
author: "Ömer Serdar Ören"
title: "Ekim 2021"
date: "2021-10-31"
categories: 
  - "blog"
tags: 
  - "ekim"
  - "ekim-2021"
  - "notlar"
  - "seyir-defteri"
  - "yazilar"
cover-img: /assets/img/2021/10/gopro-hero-9-aksiyon-kamera-fotograf.jpg
share-img: /assets/img/2021/10/gopro-hero-9-aksiyon-kamera-fotograf.jpg
thumbnail-img: /assets/img/2021/10/gopro-hero-9-aksiyon-kamera-fotograf.jpg
---

2021 yılının Ekim ayından kişisel notlar.

#### 2 Ekim 2021

- Sahibinden’de gopro satmaya çalışıyorum. Gelen bazı mesajlara küfür etmemek için kendimi zor tutuyorum. Ticaret hakikaten zor, hele böyle herkese açık online platformlarda…

#### 7 Ekim 2021

- Çok ilginç ve karanlık zamanlar… Tam böyle zamanlarda genelde bir ışık çıkar karanlığı yutar ama soru şu: Bu ışığı görmeye ömrümüz yetecek mi?

#### 10 Ekim 2021

- İçimden bir ses, yarın çok önemli bir şey(ler) olacak diyor…
- Jeton biraz geç düştü ama bitcoin ve altcoinlerde son 4 yıldır dönen manipülasyonun nedenini anladım. **_Eğer haklıysam_** bankerlerin sömürü düzenine karşı gibi duran kripto paralar (an itibariyle) onlara hizmet ediyor. Artık tuvalet kağıdından farkı kalmayan banknotların ve günümüz köle (bilinen ifadeyle borç) ekonomisinin batışını geciktirdikleri için fişini çekmiyorlar. Kapitalizmin her olguyu kendi çıkarına kullanabilme yeteği çok ilginç ama filmin sonunu değiştiremiyor…
- Her şey çok pahalı!

#### 11 Ekim 2021

- Saat 19:00 itibariyle çok önemli bir şey olmadı. İçimdeki ses yine yalan söylemiş.

#### 12 Ekim 2021

- Bugün öğrendim ki, tanıdığım bir tesisatçı dün intihar etmiş. Bugünde toprağa verildi. Öğrenince şok oldum. Söyleyecek hiç bir söz bulamıyorum. Tv’lerde izlemekle tanıdığı bir kişinin başına böyle bir olay gelmesi çok farklı. Allah celle celalühü ailesine yardım etsin.

#### 18 Ekim 2021

- Bugün Kılıçdaroğlu’nun kanunsuz emirlere uymama çağrısının başladığı gün. 2 gün önce twitter’dan yayınladığı bir video ile ortalığı ayağa kaldırdı. akp’de bir telaş… yargıya taşımalar falan… Bakalım neler olacak?
- Son bir haftadır dolar yükseliyor. Ama öyle böyle değil… Bilerek yazmadım belki düşer diye ama an itibariyle 9.3 tl’ye yükselmişken benim artık umudum kalmadı. Bundan sonra ay’a kadar yolu var! Her şeye zam gelmesi tarih kitaplarındaki ‘Halk zalim ve iş bilmez yöneticilerin ülkesinde ağır vergiler ve pahalılık altında eziliyordu’ cümlesini yaşıyoruz.

#### 22 Ekim 2021

- Her gün bu kadar da olmaz dediğim şeyler olmaya başladı. Dolar 9.70’lere dayandı. İnsanlar gözünü 15-20 tl’lere dikmiş durumda. Dün merkez bankadı fazileri %2 düşürdü ve piyasa darmadağın oldu. Kimsede piyasaya güven yok. Almak istediğim her şeyi erteledim. Yakında yine bir sürü zam kapıda. Altının gramı 560 tl olmuş şeyrek 1000 tl’ye koşuyor… Ortam çok kötü!

#### 23 Ekim 2021

- Bugün bir başka kişinin daha intihar ettiğini öğrendim. Her ne kadar bu seferkini tanımasam da bu ay çevremde ikinci intihar olayı.
- Sanırım Türkiye geri dönülmez noktayı geçti. Bir çok şey oluyor bugünlerde. Bakalım önümüzde daha ne kadar kötüsü var?

#### 25 Ekim 2021

- Bir kulaklığa bana ses vermemesi için para vereceğim hiç aklıma gelmezdi ama bugün Sony’nin WH-1000XM4 model kulaklığını aldım ve hayatta yaşadığım en güzel deneyimlerden birini yaşadım. O deneyimin adı: Sessizlik! Ses kalitesi olarak çok da iyi olmasa da ortamdan soyutlaması ve sessizliğin sularına kızgın kumlardan atlatma hissi vermesi paha biçilemez.

#### 31 Ekim 2021

- Bir ay daha bitti. Artık kırklı yaşlara doğru tam gaz gidiyorum. Her geçen gün bir öncekini aratarak…
